####[kleurcode]rgba(239,108,0,1)

# ICE - model #

In de afgelopen 75 jaar zijn er verschillende modellen ontwikkeld die het creatieve proces voor innovatie beschrijven: Creative Problem Solving, ThinkX Productive Thinking Model, Design Thinking, Lateraal Denken et cetera. Op hoofdlijnen komen deze modellen behoorlijk overeen, maar elk van deze modellen legt weer andere accenten.
Het ICE-model, het model voor **Innovation**, **Creativity** & **Entrepreneurship**, is gebaseerd op verschillende van deze modellen en bijbehorende denktechnieken. De invulling van dit model is overigens niet statisch en geen volledige opsomming van alles wat er op dit terrein bedacht en gevonden is. Ook de ontwikkelingen op het gebied van breinonderzoek en innovatie staan niet stil. Binnen de stappen, binnen het raamwerk, is het daarom mogelijk om zelf zaken toe te voegen, weg te laten of aan te vullen. Wanneer je het creatieve proces steeds beter in de vingers krijgt, kun je het ICE-model steeds meer personaliseren met denktechnieken die bij jou passen.

![ICE model](https://elo.kw1c.nl/CMS/Studie/811%20ICT-Academie/811%20VakkenInhoud/%5BB.34%20RASP%5DRaspberry%20Pi%20Challenge/25187%20%C2%A0%20Applicatie-%20en%20mediaontwikkelaar/Periode%2009/Productie/04.%20Aanvullend/Images/ice-model.jpg)

-----

# PIT
De cockpit, de creatieve pitstop,. Reflecteren op en plannen van het creatieve proces

De manier van denken in de Pit wijkt af van het denken in de andere stappen. Bij de Pit gaat het over reflectief, metacognitief denken. Met andere woorden: het denken over het denken. Het is het strategisch denken waarbij je jezelf constant afvraagt of je nog op de goede weg zit en wat de beste vervolgstap is. Bij de beschrijving van alle andere stappen van het ICE-model gaat het vooral over het denken zelf.

# PRIKKEL
De aanleiding. De prikeel kan een probleem, droom, thema of een opdracht zijn.

De Prikkel is de start of de aanleiding voor een creatief proces. Soms is het al heel duidelijk waar je aan moet of wilt werken, maar in andere gevallen moet je hier bewust naar op zoek. In grote lijnen zijn er vier categorieën die de prikkel kunnen zijn van het denkproces: problemen, thema’s, dromen en taken.

# CONTEXT
Verhelderen van de prikkel. Informatie verzamelen, onderzoek doen en analyseren.

Nadat je een Prikkel hebt geselecteerd, probeer je een zo goed mogelijk beeld te krijgen van de Context van de Prikkel. Je dompelt je in deze stap dus helemaal onder in het onderwerp. Bij deze stap verzamel je eerst zoveel mogelijk (achtergrond) informatie die te maken heeft met de Prikkel en daarna bepaal je welke informatie het meest relevant is. Om een zo goed mogelijk beeld te krijgen van de Context van de Prikkel, is het van belang de Prikkel vanuit zoveel mogelijk invalshoeken te benaderen.

Bij de context ga je onderzoek doen en probeer je zo goed mogelijk te begrijpen waar het over gaat. Je doorloopt hierbij de volgende sub stappen.

#####1. Wat weet ik?

Breng in kaart wat je weet over het onderwerp van de opdracht. Onderstreep b.v. de belangrijkste woorden, zinsdelen uit de opdracht en/of briefing. De enige informatiebron in deze stap is de informatie die je gehaald hebt uit de opdrachtbeschrijving en/ of uit de briefing door de opdrachtgever.

#####3. Wat wil ik weten?

Het kan zijn dat je na het lezen of horen van de opdracht nog vragen hebt over zaken die nog niet helemaal duidelijk zijn. Het kan ook zijn dat je twijfelt of jouw interpretatie van de opdracht dezelfde is als die van de opdrachtgever. Stel ook vragen over zaken waarvan je denkt dat je ze begrijpt, maar die mogelijk ook anders opgevat kunnen worden.

Stel daarom zoveel mogelijk – verduidelijkende – vragen aan de opdrachtgever over de opdracht. Wees niet bang om stomme vragen te stellen. Elke vraag is een goede vraag. Letterlijk de enige stomme vraag is een vraag die je niet hebt gesteld. Zorg ervoor dat je voor 100% duidelijk hebt waar de opdracht over gaat. Voeg de antwoorden - op de vragen die je hebt gesteld over de opdracht - toe aan de lijst Wat weet ik?

#####4. Wat weet ik nog meer?

Breng in kaart wat je nog meer weet over het onderwerp van de opdracht. Beschrijf alles wat je weet of waarneemt of wat anderen weten of waarnemen. Schrijf hierbij ook alle dingen op die voor sommigen misschien heel erg duidelijk zijn of heel erg voor de hand liggen. Noem ook de voor jou vanzelfsprekende zaken. Kijk hier vanuit de ogen van een kind of beschrijf het voor iemand die blind is, of bedenk hoe je de context zo zou beschrijven dat een marsmannetje zou begrijpen waar het over gaat. Je kijkt dus naar de feiten. Maar kijk bijvoorbeeld ook of er misschien op een andere plaats of in een andere context al een oplossing is bedacht voor de prikkel waarmee je aan de slag gaat.

Kijk ook naar wie er allemaal bij betrokken zijn en wat hun belangen (of standpunten) zijn in deze situatie. Met andere woorden kruip in de huid van de betrokkenen en probeer je voor te stellen hoe zij de situatie ervaren. Uiteraard doe je dit niet alleen door je voor te stellen dat je een van de belanghebbenden bent, maar je kunt het ze ook daadwerkelijk gaan vragen of je zoekt informatie op (zie ook de volgende sub stappen). Indien je bij de taak of opdracht een probleem moet oplossen maak je ook een lijst met oorzaken of mogelijke oorzaken van het probleem.

#####4. Wat wil ik nog meer weten?
Maak een zo lang mogelijke lijst met vragen die je hebt over de Prikkel. Het gaat hierbij om een lijst met informatie die je wilt hebben, omdat die je helpt de Prikkel beter te begrijpen en omdat die je uiteindelijk kan helpen bij het vinden van een oplossing. Daarna maak je een lijst met de dingen die je nog wilt weten omdat ze misschien onduidelijk zijn of omdat je nog informatie mist die je nodig hebt voor de opdracht. Ga er overigens vanuit dat je niet op alle vragen een – volledig - antwoord kunt krijgen, maar selecteer de vragen, waar je – nu – een antwoord op moet hebben om de volgende stap te kunnen zetten.

#####5. Hoe kom ik aan de ontbrekende informatie?
Maak een lijst maken met bronnen die je kunnen helpen aan de informatie te komen op de belangrijkste vragen uit de vorige stap. Je kunt hierbij denken aan Google, Facebook, Instagram, Wikipedia, boeken, tijdschriften, observaties, interviews, deskundigen bevragen, etc., etc. Maak een keuze welk middel of welke methoden je gaat gebruiken om aan de ontbrekende informatie te komen. Maak een concreet plan en voer de actie(s) uit.

#####6. Wat is de belangrijkste informatie?
Wanneer je zoveel mogelijk informatie hebt verzameld, bepaal je wat voor jou de belangrijkste informatie is. Bedenk wel dat het (helaas) niet mogelijk is om alle vragen te beantwoorden en bedenk ook dat niet alle informatie die je verzameld hebt even belangrijk is. Maar je moet op een gegeven moment wel verder in het proces. Het wordt dus kiezen!

# VRAAG

Formuleren van toekomstdroom en kernvraag. Opstellen van een briefing

In deze stap gaan we de ideale toekomst beschrijven, de toekomstdroom. Daarna bedenken we (doel- en/of gebied) vragen hoe we vanuit de huidige situatie zo dicht mogelijk bij de droomtoekomst kunnen komen.

# IDEE

Brainstormen, bedenken van zoveel mogelijk alternatieven en kiezen van een basisidee.

Nu is de tijd aangebroken om te gaan brainstormen en bedenk je zoveel mogelijk ideeën op de doelvraag (“Hoe kunnen we ….?”of Hoe kan ik …?”) of gebiedsvraag (“Ik zoek ideeën op het gebied van …”) die je in de vorige stap hebt gekozen. Daarna kies je het basisidee: het idee dat je het meeste aanspreekt. Dit idee ga je dan in de volgende stap uitwerken in een oplossing.

# OPLOSSING

Uitwerken van het basisidee tot een oplossing met behulp van feedback en prototyping.

Een oplossing is een uitgewerkt idee. Deze stap is de weg om je basisidee via prototyping uit te werken tot een oplossing waar je tevreden over bent. Een prototype is een ander woord voor een eerste uitwerking van een idee op weg naar een oplossing. Je kunt op heel veel verschillende manieren een prototype maken. Het meest voor de hand liggende prototype is het verder uitschrijven van je idee. Daarnaast kan het zijn dat je letterlijk een model bouwt, een storyboard maakt, etc. etc.


# PITCH

Overtuigend presenteren van de oplossing.

Het is belangrijk voldoende tijd en aandacht te besteden aan het ‘verkopen’ van jouw oplossing in de vorm van een pitch. In deze stap denk je na over hoe je de oplossing het beste kunt presenteren aan de opdrachtgever, financier, mogelijke klant etc. Bepaal wat de essentie is van jouw oplossing, kijk naar je doelgroep en besteed bewust aandacht aan de vorm. Communiceren doe je namelijk niet alleen met je stem en je woorden, maar ook met je houding, gebaren en kleding: houd dus niet alleen rekening met wat je publiek hoort (wat je zegt en hoe je het zegt) maar ook met wat de doelgroep ziet of waarneemt. Zorg er ook voor dat wat het publiek hoort en ziet elkaar ondersteunt en versterkt. Speel in op de situatie of de omstandigheden, maar blijf wel jezelf en doe wat bij je past.

### Links

[Stappenplan ICE-Model](https://elo.kw1c.nl/CMS/Studie/811%20ICT-Academie/811%20VakkenInhoud/%5BB.34%20RASP%5DRaspberry%20Pi%20Challenge/25187%20%C2%A0%20Applicatie-%20en%20mediaontwikkelaar/Periode%2009/Productie/01.%20Reader/Stappenplan%20ICE-Model%20%20versie%2018%20april%202017.pdf)